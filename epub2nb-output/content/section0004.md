---
contentType: poetry
---

<section>

## III.  

Občan zvyklý na pořádek —  

bylo to v prosinci —

především jsem si obul punčochy

v slavné asistenci.

Pak jsem teprv četl psaní —

však ho tuhle mám;

rozumíš-li ouřední němčině,

přečti si je sám!

Bach mi píše jako doktor,

že mi nesvědčí

v Čechách zdraví, že prej potřebuju

změnu povětří;

Že je v Čechách tuze dusno,

horké výpary,

mnoho smradu po té oktrojírce,

holé nezdraví.

Že on tedy schválně pro mne

kočár sem poslal,

abych se hned na státní outraty

na cestu vydal.

A žandarmům že nařídil,

ať mne hodně nutí,

kdybych nechtěl ze skromnosti přijmout

jeho nabídnutí.

</section>
