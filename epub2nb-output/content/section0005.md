---
{}
---

## IV.  

Což je dělat? Že pak musím  

hloupý zvyk ten mít,

že nemohu žandarmům s flintami

pranic odepřít!

Dedera mne taky nutil,

abych jel jen hned,

že by chtěli Brodští, až se zbudí,

třeba s námi jet.

Pravil mi, že nemám s sebou

zbraně žádné brát,

neb že oni mají nařízení

mne ochraňovat.

Že mám též, pokud jsme v Čechách,

inkognito jet, 

sic nám dají dotíraví lidé

hrůzu komis hned.

Ještě mi dal pan Dedera

více moudrých rad,

dle nichž se Bachovi pacienti

mají spravovat.

Tak mne vábil jak Siréna,

až jsem obul boty,

oblík' vestu, kabát, pak i kožich,

dříve však kalhoty.

Koně a žandarmi stáli

dávno před domem:

„Milí braši! maličké strpení,

hned již pojedem'!“
