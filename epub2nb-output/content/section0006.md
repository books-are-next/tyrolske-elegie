---
contentType: poetry
---

## V.  

Ó, měsíčku, však ty ženské  

dobře znáš a víš,

jaký s nimi člověk na tom světě

často mívá kříž.

Také's mnohého loučení

tajným svědkem byl,

ty znáš líp než každý novelista

hořkost těchto chvil.

Matka, žena, sestra, dcerka,

malá Zdenčinka,

stály okolo mne v tichém pláči –

hořká chvilinka.

Já jsem sice starý kozák,

v půtkách tužený,

tenkrát jsem měl trochu těsná prsa

a zrak zkalený.

Vtisknul jsem však poděbradku

silně do čela,

aby se těm policajtům slza

nezablyštěla.

Neb ti všichni blíže dveří

posud stáli stráž,

aby měla tato smutná scéna

císařskou stafáž!
