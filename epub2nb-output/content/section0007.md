---
contentType: poetry
---

## VI.  

Trubka břeští, kola hrčí,  

jedem' k Jihlavi;

vzadu, abysme nic neztratili,

klušou žandarmi.

Ten Borovský kostelíček

stojí na vršku,

skrze lesy smutně na mne hledí:

„Jsi to, můj hošku?“

Pode mnou jest tvá kolébka,

já tě viděl křtít,

starému vikáři ministrovat,

pilně se učit.

Táhnout světem na zkušenou,

pak s pochodní jít,

naší chase plamenem veselým

na cestu svítit.

Vidíš, jak ty roky plynou,

znám tě třicet let…

Ale, chlapče! jaké to obludy

vidím s tebou jet?“
