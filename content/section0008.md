---
contentType: poetry
---

## VII.  

Když jsme jeli přes Jihlavu,  

měl jsem Špilberk v mysli,

za Lincem zas myšlenky na Kufštein

z hlavy mi nevyšly.

Teprva když jsme nechali

Kufštein vpravo stát,

začla se mi alpejská krajina

příjemnější zdát.

Hloupá jízda, milý brachu,

když se neví kam:

veselé ty troubení postilionů

jsou jen bídný klam.

Všude kolomaz a všude

přepřahovali:

kdybyste radš ve Vídni přepřáhli

a namazali! —

Telegraf je přece jenom

hezký vynález,

Ten před námi všude, než jsme přišli,

ohlášení nes'.

by nám mohla policie,

starostlivá máti,

všude, dříve než tam dojedeme,

kamna rozehřáti.

Nesmím ale zapomenout

Budějovice,

tam Dedera koupil mělnického

čtyry lahvice.

Či-li se v něm vlastenecké

hnuly myšlenky?

či-li doufal, že to pro mne bude

Léthe na Čechy?

Mělnické jsem dávno dopil,

piju vlaské zas;

ale zdá se, že je v obou stejný

nepokojný kvas.
