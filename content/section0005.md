---
contentType: poetry
---

<section>

## IV.  

Což je dělat? Že pak musím  

hloupý zvyk ten mít,

že nemohu žandarmům s flintami

pranic odepřít!

</section>

<section>

Dedera mne taky nutil,

abych jel jen hned,

že by chtěli Brodští, až se zbudí,

třeba s námi jet.

</section>

<section>

Pravil mi, že nemám s sebou

zbraně žádné brát,

neb že oni mají nařízení

mne ochraňovat.

</section>

<section>

Že mám též, pokud jsme v Čechách,

inkognito jet, 

sic nám dají dotíraví lidé

hrůzu komis hned.

</section>

<section>

Ještě mi dal pan Dedera

více moudrých rad,

dle nichž se Bachovi pacienti

mají spravovat.

</section>

<section>

Tak mne vábil jak Siréna,

až jsem obul boty,

oblík' vestu, kabát, pak i kožich,

dříve však kalhoty.

</section>

<section>

Koně a žandarmi stáli

dávno před domem:

„Milí braši! maličké strpení,

hned již pojedem'!“

</section>
