---
contentType: poetry
---

<section>

## VIII.  

Teď, měsíčku, nechme elegie  

a přejděme v heroický tón,

nebo co ti teď chci vypravovat,

to byl čertův shon.

</section>

<section>

Cesta z Reichenhallu do Weidringu —

ty ji musíš taky dobře znát —

ta se nedá žádnou ordonancí

přeoktrojovat.

</section>

<section>

Hory, skály ohromnější ještě

než jest hlouposť mezi národy,

vedle cesty propasť bezedná jak

držka armády.

</section>

<section>

Temná noc, jak naše svatá církev,

a my jedem' s kopce jako mžik;

darmo křičí Dedera: „Drž koně!“ 

prázdný je kozlík.

</section>

<section>

Kočár praští a koně ve větru,

již je ďábel horempádem nese,

a postilion někde tam za kopcem

do dýmky si křeše.

</section>

<section>

Dolů jako s věže cesta plytká,

vůz jak šipka klouže hý a hat,

snad nás hodlá někde do propasti 

internírovat.

</section>

<section>

Ach, to byla pro mne chutná chvilka!

neboť neznám žádnou větší slasť,

nežli vidět slavnou policii

ouzkostí se třást.

</section>

<section>

Napadnul mi — jsemť já čtenář bible —

o Jonáši smutný příběh ten,

jak jej z loďky k utišení moře

vyhodili ven.

</section>

<section>

„Metejme los“, pravím, „mezi námi

musí někdo velký hříšný být,

a ten k usmíření nebes musí

z vozu vyskočit“.

</section>

<section>

Jen to vyřknu, ejhle! policajti

ani svědomí nezpytovali

a kajícně vyrazivše dvířka,

z vozu vyskákali. 

</section>

<section>

Ach! ty světe, obrácený světe!

vzhůru nohami ve škarpě leží stráž,

ale s panem delikventem samým

kluše ekvipáž.

</section>

<section>

Ach, ty vládo, převrácená vládo!

národy na šňůrce vodit chceš,

ale čtyřmi koňmi bez opratí

vládnout nemůžeš! 

</section>

<section>

Bez kočího, bez opratí, po tmě,

u silnice propast místo škarpy:

tak jsem cválal sám a sám v kočáře

jako vítr s Alpy.

</section>

<section>

Svěřiti svůj osud také jednou

koňům splašeným se já mám bát?

občan rakouský? což se mi může

horšího již stát?

</section>

<section>

Tak jsem s chladnou resignací v hlavě,

v hubě ale vřelou cigaru,

čerstvěj' než car ruský přijel k poště

v dobrém rozmaru.

</section>

<section>

Tam jsem zatím — mustr delikventů —

bez ochrany povečeřel hezky,

než za mnou stráž s odřenými nosy

přikulhala pěšky.

</section>

<section>

Já spal dobře, ale policajti

měli tu noc ve Weidringu zlou:

mazali si špiritusem záda,

nosy arnikou.

</section>

<section>

Tu je konec této epopeje,

k níž jsem nepřibásnil ani chlup,

podnes ti to poví e Weidringu

postmistr Dahlrupp.

</section>
