---
{}
---

## II.  

Jsemť já z kraje muzikantů,  

na pozoun jsem hrál,

a ten pořád ty Vídeňské pány

ze sna burcoval.

By se po svých těžkých pracích

hodně vyspali,

jednou v noci kočár policajtů

pro mne poslali.

Dvě hodiny po půlnoci,

když na třetí šlo,

tu mi dával žandarm u postele

šťastné dobrýtro.

Se žandarmem slavný ouřad

celý v parádě,

pupek kordem pevně obvázaný,

zlato na krágle.

„Vstávají, pane redaktor,

nelekají se,

jdeme v noci, nejsme však zloději,

jenom komise.

Od všech z Vídně pozdravení,

pan Bach je líbá,

jsou-li prej zdráv? a tuhle to psaní

po nás posílá.“ 

Já jsem i na lačný život

vždycky zdvořilý:

„Odpusť, slavná císařská komise,

že jsem v košili.“

Ale Džog, můj černý buldog,

ten je grobián,

na „habeas corpus“ tuze zvyklý —

on je Angličan.

Málem by byl chlap přestoupil

jeden paragraf,

již na slavný ouřad zpod postele

uďál: Vrr! haf! haf!

Hodil jsem mu tam pod postel

říšský zákonník;

dobře že jsem měl ten moudrý nápad,

již ani nekvik'.
